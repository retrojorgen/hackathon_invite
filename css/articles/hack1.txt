Noen ganger tar jeg feil.

Det er bare å innse det med en gang, noen ganger tar jeg feil. Vel, egentlig tar jeg som regel feil.
Du skjønner, av og til kan det være fryktelig vanskelig å vite hvordan man best skal takle hverdagen.
Avgjørelsene jeg tar i hverdagen påvirkes av oppvekst, råd og ting jeg rett og slett har funnet
ut av via min årelange erfaring med å leve.
				Selv om den lille biten av hjernen min, langt inne i pannelappen, har jobbet overtid
i årevis med å håndtere hverdagen, oppdager jeg stadig at jeg kan gjøre ting bedre.
At jeg kan forbedre meg selv, hvordan jeg lar hverdagen påvirke meg og hvordan
jeg interagerer med menneskene jeg sosialiserer med, på jobb og hjemme.

			En liten justering kan føre til at hele hverdagen forandres, forbedres, gir et nytt perspektiv
på noe man trodde var fullstendig satt. Litt smertefullt kanskje, for oss som liker rutiner i hverdagen,
men tilsvarende deilig når den nye justeringen er blitt en del av hverdagen etter en liten prøveperiode.
			tenk godt gjennom det jeg har beskrevet, sansynligheten er stor for at du allerede lever livet ditt på
denne måten, noe annet ville vært utrolig.

Usikker? Her er noen eksempler (se om du kjenner deg igjen):

Da jeg var to år gammel synes jeg å tisse på potte var toppen, 27 år senere
skal jeg inrømme at et fungerende vannklosett er å foretrekke. Tømming av potte er noe jeg
foretrekker å være foruten. Godt at noen foruttenkende Indere så mine behov for personlig
hygiene for ca 2600 år siden[1].

I femteklasse lærte vi løkkeskrift, den vakreste og mest elegante måten å uttrykke seg
litterært på. Stavskriften fra tredjeklasse gikk rett på søpleskrenten, jeg hadde funnet
min skriftform.
Mindre enn to år senere skrev jeg en kombinasjon av løkke- og stavskrift. Ett år senere
var stavskriften tilbake i hverdagen. Det så neppe penere ut, men stiler, notater og tentamen
var unnagjort på halve tiden. Halv Urge flaske igjen da tentamen var ferdig var et sikkert
tegn på at en god ettermiddag var i vente i 1997.

Og forresten, vente på nyhetene på tv for å se hva været blir i morgen? Dritpraktisk.

Så, nå forventer du kanskje at jeg skal fortelle deg hvordan du skal legge om livet ditt,
bli deg selv 2.0 og legge alle de rare, sære og merkelige tingene du gjør bak deg.
Beklager å måtte si det Monsieur, men hverdagen min er fortsatt fyllt til randen av
rare avgjørelser, ubehagelige sosiale interaksjoner og sporadiske tilfeller av
paniske situasjoner jeg ikke aner hvordan jeg skal takle. Det viktigste er at jeg ønsker å bli bedre,
og samtidig dele det med alle som vil høre på. Fortsett å lese denne bloggen,
så kan vi kanskje løse noen problemer sammen. Ingen bør behøve å tisse på potte når de er 29.


Referanser:
[1] Rodda, J. C. and Ubertini, Lucio (2004). The Basis of Civilization - Water Science? pg 161. International Association of Hydrological Sciences (International Association of Hydrological Sciences Press 2004). - http://en.wikipedia.org/wiki/Flush_toilet






